---
title: Usein Kysytyt Kysymykset
date: 2022-12-06
authorbox: false
sidebar: true
menu:
---

Tämä FAQ on julkaistu ensimmäisen kerran Terminaali 3/00:ssa Jari Korhosen kirjoittamana. Tämän jälkeen päivitystä on sillointällöin tehty, joten vastauksissa saattaa olla pieniä asiavirheitä. Näistä olisi hyvä ilmoittaa istuvalle tiedotusministerille.


# Opiskelusta

### 1. Tarvitseeko kursseille ilmoittautua?

Kursseille täytyy itse ilmoittautua ja se tapahtuu Pepissä tai Tuudossa. Poikkeuksena tähän on
fuksivuoden ensimmäiset kurssit, joihin ilmoittautumisesta ei tarvitse huolehtia ennen opintojen
alkua vaan teette sen ensimmäisenä päivänä tuutorisi johdolla. Joillakin kursseilla on löyhemmät
vaatimukset kurssille ilmoittautumisen suhteen ja joillakin tiukemmat. Mm. kielikurssit
toteutetaan pienemmissä ryhmissä ja kurssit täyttyvät nopeasti eli kannattaa olla hereillä näiden
osalta!
Kannattaa myös tarkistaa, milloin ilmoittautuminen sulkeutuu. Joskus on saattanut käydä niin,
ettei opiskelija ole mahtunut Ohjelmointi 2 -kurssille, koska ei ilmoittautunut sille ajoissa eikä
mahtunut enää mukaan! Kurssien ilmoittautumisajat näkyvät Pepissä ja Tuudossa kurssin
tiedoissa.

### 2. Mistä tiedän mitä kursseja minun tulisi valita?
Tutkintoon kuuluvat kurssit, niiden suunnitellut suoritusajankohdat sekä valinnaisuudet löytyvät
Oulun yliopiston opinto-oppaasta. Fuksivuonna opinnot ovat kaikilla saman alan opiskelijoilla hyvin
samankaltaiset ja tuutorisi ohjeistaa myös kurssivalinnat sekä opintosuunnitelman tekemisen
alkusyksyn aikana.

### 3. Onko luennoilla pakko käydä?
Tarkista onko kurssin luennoilla läsnäolopakkoa. Suurimmalla osalla kursseista ei ole, eli
lähtökohtaisesti vastaat itse opiskelustasi. Luennoilla tai laskuharjoituksissa käyminen ei siis
välttämättä ole pakollista. Kielikursseilla opetus muistuttaa paljon lukio-opetusta, ja läsnäolo
kursseilla on enemmän tai vähemmän pakollista.

### 4. Kannattaako luennoilla käydä?
Suurimmalle osalle opiskelijoista luennoista on todellista hyötyä. Usein (ei aina) kurssin kannalta
keskeisimmät asiat selviävät paremmin luennoilla kuin esimerkiksi kirjoista lukemalla. On myös
hyvä muistaa, ettei luennoilla käyminen korvaa itsenäistä opiskelua vaan tukee sitä. Jos
luennoitsija on huono, toisin sanoen lukee vain luentokalvoja ääneen, ei luennoilla välttämättä
kannata käydä. Itsenäisesti opiskelemalla on useimmiten aivan mahdollista saavuttaa sama kuin
luennoilla käymällä.

Kurssin ensimmäisellä luennolla kannattaa aina käydä, koska siellä tiedotetaan kurssin
suoritustavasta, opintomateriaalista, laskuharjoituksista, ilmoittautumisesta
laboratorioharjoituksiin jne. Samalla myös näkee millaisia luentoja luennoitsija pitää. Myös
välikoetta tai tenttiä edeltävällä luennolla kannattaa yleensä käydä, koska monet luennoitsijat
antavat hyviä ”tärppejä” tenttiä varten ja kertaavat muutenkin keskeisimpiä asioita.

### 5. Entä laskuharjoituksissa (laskareissa)?
Laskuharjoituksissa kannattaa yleensä käydä silloinkin, vaikka ei luennoilla viihtyisikään. Siinä
missä luennot ovat usein luennoitsijan yksinpuhelua, laskarit muistuttavat enemmän esimerkiksi
lukion matematiikan tunteja (positiivisessa mielessä.) Laskareissa käydään läpi esimerkkejä, ja
laskuja pääsee laskemaan myös itse. Lisäksi laskareiden pitäjä neuvoo ongelmatilanteissa.
Joidenkin kurssien laskareista saa myös jonkinlaisia lisäpisteitä, jotka sitten nostavat loppu- tai
välitenttien pistemäärää. Toteutus vaihtelee; toisinaan vaaditaan omatoimista lisätehtävien
ratkaisemista, mutta joskus pelkkä läsnäolo riittää. Laskareissa kannattaa siis olla aktiivinen.
Ratkaisujen kopioimisen sijaan tehtävien laskeminen oikeasti itse on ehkä paras tapa läpäistä
ainakin matematiikan kurssit.

### 6. Mistä löydän tietoa kurssien aikatauluista, luentoperuutuksista, laskariryhmistä
yms?
Kurssien pääsääntöinen tiedotuskanava aikatauluille, tehtäville jne. on niiden Moodle-sivut.
Mahdollisista peruutuksista myös yleensä lähetetään kurssille ilmoittautuneille Moodlen kautta
sähköpostia. Aikataulut selviävät kuitenkin myös kurssien Peppi-sivuilta ja Tuudon
lukujärjestyksestä. Ellei muuten ilmoiteta, kurssit alkavat näissä ilmoitettuna ajankohtana ja
luentosalissa.

### 7. Mistä hankin kurssimateriaalin?
Kurssien luentokalvot ja kurssimateriaali löytyy nykypäivänä lähes yksinomaan kurssien Moodle-
sivuilta digitaalisena. Hyvälaatuiset luentokalvot riittävät kurssin läpäisemiseen. Jos niiden laatu
sattuu kuitenkin olemaan surkea, lisämateriaalin kuten kurssikirjan, muun kirjallisuuden tai
internetin käyttäminen on paikallaan varsinkin, jos ei luennoilla viihdy.
Tentteihin valmistautuessa erityisesti vanhojen tenttien läpikäynti nauttii suurta suosiota
opiskelijoiden keskuudessa. Vanhoja tenttejä on saatavilla mm. meidän ainejärjestömme
sähköisessä tenttiarkistossa. Jotkut kurssinpitäjät laittavat myös vanhoja tenttejä muun kurssin
opetusmateriaalin mukaan Moodleen.

### 8. Miten löydän oikean luentosalin tai luokan?
Linnanmaan kampus on suuri, ja rakennus voi tuntua aluksi todella sekavalta. Opit kuitenkin
kulkemaan kampuksella hyvinkin pian. Tuudosta löytyy kätevä kartta, josta voit hakea tiloja niiden
nimen perusteella. Yliopiston sivuilta löytyy lisäksi kampusalueen kartta.

# Tenttimisestä

### 9. Tarvitseeko tentteihin ilmoittautua?
Kyllä. Ilmoittautumatta jättämisestä voi seurata ikävä yllätys tenttipaperia palautettaessa, riippuen
assistentin virkainnosta. Kurssin aikaisiin välikokeisiin ilmoittaudutaan yleensä Pepissä tai
Tuudossa samalla kun itse kurssillekin, mutta loppukokeet ja kurssien ulkopuoliset tentit ovat asia
erikseen. Ne pidetään yleensä samaan aikaan monen muun tentin kanssa jossain isossa
luentosalissa. Paikkoja tietyn tentin tekijöille ei ole kuin sen verran kuin heitä on etukäteen
ilmoittautunut. Lisäksi tenttiin pitää muistaa ilmoittautua edellisen viikon maanantaina ennen
kello 12. Sitä ei siis saa unohtaa. Lisää ohjeita yliopistotenteistä löytyy yliopiston sivuilta.

### 10. Minne ja milloin tenttitulokset tulevat?
Tenttitulokset tulevat Peppiin sekä Tuudoon. Osalla kursseista ennen tätä tulokset julkaistaan
myös kurssin Moodle-sivuille anonyymisti.
Oulun yliopiston opetuksesta ja opiskelijoista annetun johtosäännön mukaan opintosuoritusten
tulokset on julkistettava kolmen viikon kuluessa siitä, kun opettaja on saanut suoritukset
arvosteltavakseen. Kesätentit ovat poikkeus; niiden tuloksia ei kannata odottaa tulevaksi ennen
syksyä.
Jos tenttituloksia ei ala kuulua, kannattaa asiasta kysyä luennoitsijalta. Jos sieltä päin ei kuulu
mitään, ota yhteyttä killan opetusministeriin. Kurssinpitäjät ovat kuitenkin toivoneet, että jos
jostain syystä tarvitsee kurssin opintopisteet tai tiedon kurssin läpäisystä pikimmiten, kertoo siitä
jo ennen tenttiä, niin asiat sujuvat jouhevammin.

### 11. Miksi tenttipapereita ei saa takaisin?
Yleisesti ottaen tenttipapereita ei palauteta. Tähän ovat syynä säännökset, jotka määräävät
yliopiston arkistoimaan tenttipaperit tietyn ajan. Jos haluaa tutustua tenttinsä arvosteluun, siihen
on oikeus. Tenttipaperit täytyy vain käydä kysymässä kurssin pitäjältä. Tenttipaperista on oikeus
saada itselleen jäljennös.

# Teekkarin tuntomerkeistä

### 12. Saako haalarin värin valita itse?
Olet valinnut haalarisi värin ottaessasi vastaan opiskelupaikkasi tietotekniikan koulutusohjelmassa.
Yksi haalarin tehtävästähän on viestiä kantajansa opiskelualasta jo kauas ja helpottaa lajitoverien
löytämistä esimerkiksi bileolosuhteissa. Tietoteekkareiden musta on sitä paitsi perinteikäs väri:
myös muiden Teekkaripaikkakuntien Tietoteekkarit (lappeen Rantoja lukuunottamatta) kantavat
ylpeinä mustia haalareitaan.

### 13. Milloin saan haalarit?

Haalaritilaus venyy usein vuoden vaihteeseen ja haalarit saapuvat keväällä maaliskuun aikoihin.
Tästä kyllä tiedotetaan eli kärsivällisyyttä asian suhteen. Haalarit pääset sovittamaan ja
ennakkotilaamaan jo syyskuussa.

### 14. Miksi Teekkarilakki on niin kallis?
Oululainen Teekkarilakki on aivan oma versionsa eteläisten serkkujen vastaavasta, niinpä
valmistusmäärätkin ovat pieniä. Se on kuitenkin jokaisen oululaisen Teekkarin tärkein ja
perinteikkäin tuntomerkki, johon kannattaa ehdottomasti panostaa. Sehän hankitaan yleensä vain
kerran elämässä. Ja muistathan: Oululainen Teekkarilakki on maailman paras Teekkarilakki.

### 15. Mitä solmut Teekkarilakin tupsunarussa tarkoittavat?
Solmut kertovat Oulussa vietettyjen Teekkariwappujen lukumäärän. Ne eivät siis (periaatteessa)
oikeasti kerro vuosikurssista mitään, vaikka usein puhutaankin “vuosikurssisolmuista”. Toki
vietettyjen Teekkariwappujen lukumäärästä voi usein päätellä myös vuosikurssin: useimmiten
kaksisolmuteekkari opiskelee kolmatta vuotta, ellei sitten ole viettänyt yhtä vuotta esimerkiksi
valtion palveluksessa ja viettänyt Teekkariwappua siitä huolimatta. Valmistumisen jälkeen solmut
avataan; solmutonta oululaista Teekkarilakkia kantaa siis vain valmis DI tai arkkitehti.
On syytä huomata, että tämä solmukäytäntö pätee vain Oulussa. Etelän Teekkareilla solmujen
teko ei onnistu yhtä hyvin, koska heidän tupsunarunsa lähtee keskeltä lakkia. Heillä solmu voi
kertoa esimerkiksi avioitumisesta, lasten lukumäärästä jne.

### 16. Entäs lakin koristeet?
Oululaisessa Teekkarilakissa käytetään kokardina killan kokardia. Lakki kertoo siis paitsi
oululaisuudesta, myös opintoalastasi. Lakin “tipassa” olevat mahdolliset ylimääräiset koristeet
ovat yleensä hallituskokardeja, ja kielivät siitä, että lakin kantaja toimii tai on joskus toiminut
kiltansa tai Oulun Teekkariyhdistys ry:n hallituksessa tai jossain muussa pestissä. Jotkut saattavat
myös opintoalaansa vaihdettuaan kiinnittää entisen kiltansa kokardin tippaansa.

# Opiskelijaelämästä

### 17. Minkälaista on opiskelijaelämä?
Opiskelijaelämää voi harjoittaa monin eri tavoin ja tapahtumia on nykyisin tarjolla laidasta laitaan.
Killan, muiden Teekkarikiltojen tai poikkitieteellisiä, eli kaikille yliopiston opiskelijoille avoimia
tapahtumia on tarjolla lähes jokaiselle päivälle, joten valinnanvaraa riittää. Perinteinen “ryypätään
ja rellestetään” -meininki toki on mahdollista, mutta ei lainkaan pakollista oman ryhmänsä
löytämiseksi. Opiskelu on huomattavasti omatoimisempaa kuin alemmilla koulutusasteilla eikä se
välttämättä ole sidottua tiettyyn paikkaan tai aikaan.

### 18. Missä ovat Oulun parhaat baarit?

Riippuu, mistä tykkää. Isoja yliopiston haalaribileitä järjestetään yleensä Mangossa tai Ilonassa.
Viikonloppuisin yliopisto-opiskelijat suosivat tanssipaikoista yleensä 45 Specialia (rockmusiikkia ja
boheemi ilmapiiri), Kaarlenholvia (äärettömän ahdas aina perjantaisin ja lauantaisin) tai Mangoa
(ne, joille eurodancekin kelpaa). Ilona on maksukykyisen valinta. Baareista opiskelijoita tapaa
esimerkiksi Mallaskellarista, St. Michaelsista, Leskisestä ja monista muista paikoista. Kysy
tarkemmin joltakulta, joka tietää mieltymyksesi.

### 19. Koska syödään? Ja missä?

Yliopiston ravintolat ovat jakautuneet Juveneksen ja Unirestan ravintoloihin. Syöt silloin kuin nappaa, arkisin on aina joku ravintola auki yliopistolla 10-14 välillä. Ravintolat tarjoavat ylioppilaskunnan jäsenille (eli juuri sinulle, arvon ylioppilaskunnan jäsenmaksun maksanut opiskelija) alehintaista ruokaa ravintoloissa, joita on sijoitettu ympäri yliopistoa. Annoksen hinta vaihtelee 2.95 eurosta (perusateria) aina 5.60 euroon saakka (erikoisateriat ja rasvamätöt). Opiskelijakortiksi yliopiston ravintoloissa käy sekä fyysinen kortti että Tuudon tai Pivon sähköinen opiskelijakortti.  
  
Ruokalistat löydät helpoiten Juveneksen tai Unirestan sivuilta, tai Tuudosta. Kesän 2024 aikana ravintoloiden nimet uudistuivat ja joissain paikoissa saattaa lukea vielä ravintolan vanha nimi uuden sijaan. Osassa ravintoloista on käytössä itsepalvelukassa, jota varten tarvitset Tuudo- tai Pivo-sovelluksen ja siinä olevan sähköisen opiskelijakortin.  
  
Ravintolat linnanmaan kampuksella:  
• Foobar (lounas: 10-11 & 12:15-17:00)  
• Lipasto + grillipiste (lounas: 10:30-14; vanha Napa)  
• Kerttu (lounas: 10:30-14; vanha Kastari)  
• Voltti (lounas: 10:30-14; vanha Kylymä)  
• Mara (lounas: 10-14:30; OAMK:in puolella)  
• Julinia + Julinia Garden (lounas: 10:30-13:30; OAMK:in puolella; vanha Foodoo)  

### 20. Mitkä ovat vuoden suurimmat ja parhaimmat fuksitapahtumat?
Suurimpia fuksitapahtumia ovat fuksisuunnistus, fuksisitsit, fuksilakitus sekä Wapputapahtumiin
kuuluvat fuksiuitot ja lakitus. Parhaimpia fuksitapahtumia edellisten lisäksi on ehdottomasti killan
fuksi-info, kiltiskierros ja tuutorpäättärit. Kaikista näistä kuulet varmasti tuutoriltasi sekä
fuksivastaavalta ja/tai -apureilta.

### 21. Mitä hallitus tekee?
Hallituksen tehtävänä on muun muassa johtaa killan toimintaa, kutsua killan kokoukset koolle,
valmistella niissä esille tuotavat asiat ja toimeenpanna niissä tehdyt päätökset, valvoa
toimikuntien ja toimihenkilöiden toimintaa sekä edustaa kiltaa. Hallitus toimii yhden
kalenterivuoden kerrallaan ja se valitaan vaalikokouksessa. Fuksille näkyvin hallituksen edustaja on
fuksivastaava eli fuksiasiainministeri.

### 22. Miten pääsen mukaan killan toimintaan?
Killan toiminta on kaikille kiltalaisille avointa ja myös fuksit ovat tervetulleita kaikkiin killan
järjestämiin tapahtumiin (mikäli ei toisin mainita). Kilta-aktiiviksi pääsee helpoiten loppusyksyn
vaalikokouksessa, jossa valitaan seuraavaksi vuodeksi hallituksen lisäksi myös toimihenkilöt, jotka
hoitavat useita killan tärkeitä tehtäviä. Toimihenkilöpesteistä saa lisätietoa kysymällä hallitukselta
tai nykyisiltä virkaa hoitavilta henkilöiltä sekä ennen vaalikokousta pidettävästä pestien
esittelytilaisuudesta.
