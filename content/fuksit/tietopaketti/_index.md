---
title:
date: 2024-04-07
authorbox: false
sidebar: true
menu:
---

# Fuksien tietopaketti

Tälle sivulle on koottu fukseja koskevaa infoa mm. erilaisista tapahtumista, fuksipassista, mitä Wappuna oikein tapahtuu ja miten onnistutte viettämään parhaan mahdollisen fuksivuoden ja uudestisyntymään keväällä Teekkareina!

## Ennen opintoja

Ennen opintojen alkua pidä huoli, että olet tehnyt kaiken [tälle](https://www.oulu.fi/fi/opiskelijalle/opintojen-aloittaminen) sivulle listatuista vaiheista. Tulet myös saamaan omalta Tuutoriltasi tervehdyksen siihen sähköpostiin, jonka olet opintopolkuun hakuvaiheessa ilmoittanut. Sähköpostia alkaa tulemaan n. elokuun puolessa välissä, kun viimeisetkin opiskelijat ovat ottaneet opiskelupaikan vastaan ja teidät on pystytty jakamaan pienryhmiin. On hyvä myös ladata sekä Tuudo- että Telegram-sovellus. Tuutor-kirjeessä on linkki sekä pienryhmäsi että vuosikurssisi Telegram-ryhmiin, joissa jaetaan tietoa myös jo ennen opintojen alkua.

Ennen opintoja järjestetään myös PROlogi tapahtuma, jossa pääset tutustumaan Tuutoreihin, hallituslaisiin sekä muihin fukseihin ennen opintojen aloittamista. PROlogi järjestetään yleensä opintoja edeltävänä lauantaina, mutta tästä tiedotetaan vielä erikseen.

Yliopisto sijaitsee n. 7 km päässä keskustasta, joten asuinpaikkaa valitessa kannattaa hetki miettiä. Yleisesti hyviä paikkoja ovat keskustan alue, Linnanmaa, Alppila, Tuira sekä Toppilansalmi. Julkinen liikenne kulkee hyvin keskusta-Linnanmaa väliä ja täten Alppilan sekä Tuiran läpi. Oulussa myös pyöräily on suosittua, sillä maasto on tasaista ja pyöräbaanat ovat hyvin hoidettuja. Kannattaa siis hankkia pyörä ja siihen järeä lukko!

## Ensimmäinen päivä

Ennen ensimmäistä päivää kannattaa ladata puhelimelle Tuudo-sovellus. Sieltä löytyy yliopiston kartta, missä voit hakea orientaatio-oppitunnin luokan sijainnin ja seuraamalla karttaa löydät helposti perille. Telegram-sovelluksen ryhmissä voidaan jakaa sijainti näkyville.

Yliopistolle voi saapua esim. kävellen, pyörällä, bussilla tai omalla autolla. Google Maps on kävellen, pyöräillen tai omalla autolla liikkuessa iso apu. Yliopiston pääovi on 2T, joka sijaitsee yliopistonkampuksen itäpuolella. Bussilinjat kulkevat pääoven vierestä eli kun syötät Waltti-sovellukseen tai Googleen oman osoitteesi ja kohteeksi Oulun yliopiston, se näyttää sinulle suoraan reitin Linnanmaan kampukselle.

Jos saavut autolla, löytyy yliopiston etupuolelta sekä takapuolelta parkkipaikkoja. Ensimmäisellä viikolla pysäköinnin valvontaa on löysätty eli parkkipirkot eivät käy sakottamassa ensimmäisellä viikolla. Kannattaa ladata eParking-sovellus, jonne sinun täytyy rekisteröidä autosi, jottet saa sakkoja yliopiston pysäköintialueilta. Tuutorisi auttaa tarvittaessa sinua tässä.

Ensimmäisenä päivänä et tarvitse oikeastaan mitään mukaan, mutta omasta läppäristä on hyötyä, koska kurssi-ilmoittautumiset tehdään ensimmäisenä päivänä tuutorien johdolla. Tämän voi suorittaa myös älypuhelimella.

## Tuutorointi

Jokaisella fuksilla on oma pienryhmänsä ja Tuutorinsa. Tuutorointiin sisältyy useampi ohjauskerta, joissa käytte läpi olennaisia asioita yliopisto-opiskeluun ja -elämään liittyen. Tuutoreilla on tietyt aiheet, mitä he käyvät fuksien kanssa läpi omalla aikataulullaan. Tuutorohjaukset sijoittuvat fuksivuoden syksylle Orientaatio-kurssin osana. 

## Teekkarius ja Teekkari

Mikä on Teekkari? Teekkari on tekniikan tai arkkitehtuurin alan opiskelija sen jälkeen, kun hän on saanut Teekkarilakin omakseen. Eli Oulussa Tieto-, Kone-, Prosessi-, Elektroniikka ja tietoliikenne-, Lääketieteen-, Rakennus- ja yhdyskunta-, Ympäristö-, Kaivos- ja rikastustekniikan sekä Tuotantotalouden ja Arkkitehtuurin opiskelijoita kutsutaan ensimmäisestä vuodesta selviämisen jälkeen Teekkareiksi.

Mitä Teekkarius pitää sisällään? Teekkarin perinteisimpänä ja tunnistettavimpana tunnusmerkkinä toimii Teekkarilakki, mutta tunnusmerkkien lisäksi Teekkariuteen kuuluu vahvasti myös Teekkarikulttuuri. Oulussa vaalitaan Teekkarikulttuuria ja sen monimuotoisuutta. Siihen sisältyy mm. laulu-, jäynä- ja tempauskulttuurit sekä excursiot.

## Kilta

Kilta on yleisnimitys Teekkareiden ainejärjestöille, mutta myös muiden alojen ainejärjestöihin voidaan viitata kiltana. Kilta toimii yhdyssiteenä saman tutkinto-ohjelman opiskelijoille ja sen päätehtävä on edistää kiltalaisten hyvinvointia ja mm. järjestää erilaisia tapahtumia opiskelijoille. ”Kilta-aktiiveiksi” kutsutaan killan hallituksen jäseniä sekä toimihenkilöitä, joiden nimet löytyvät killan nettisivuilta. Kaikilla heillä on omat vastuualueensa ja he ovat olemassa sekä tukemaan opintoja että luomaan viihtyisän ja turvallisen yhteisön kaikille. Killoilla on myös omat kiltahuoneensa, jonne kaikki ovat tervetulleita joko opiskelemaan tai muuten vain hengailemaan.

Oulussa Teekkarikiltoja ovat Oulun Tietoteekkarit ry (OTiT ry), Oulun Prosessikilta ry (PROSE), Oulun Yliopiston Ympäristörakentajakilta ry (YRK), Sähköinsinöörikilta ry (SIK), Oulun lääketieteen tekniikan opiskelijat ry (OLTO), Oulun tuotantotalousteekkarit ry (OPTIEM), Oulun Arkkitehtikilta ry (ARK) ja Oulun yliopiston koneinsinöörikilta ry (KONE).

## OTY
OTY eli Oulun Teekkariyhdistys ry on Oulun kaikkien Teekkarikiltojen kattokilta. OTY vaalii oululaista Teekkarikulttuuria, järjestää tapahtumia kuten Wapun sekä edistää jäsentensä etuja. Se toimii yhdyssiteenä Oulun yliopiston tekniikan opiskelijoiden ja kiltojen välillä. Fuksit liittyvät OTY:n jäseniksi Teekkarilakkitilauksen yhteydessä. Teekkarilakit siis tilataan OTY:n kautta kaikille Teekkarikilloille yhteisesti. OTY järjestää erilaisia Teekkarikulttuuria edistäviä tapahtumia, kuten Teekkarijäynä, erinäköiset tempaukset, Teekkariexcursio sekä sanoituskilpailun.

## Fuksijaos
Fuksijaos on 18-päinen OTY:n alainen jaosto, jonka vastuulla on kaikki Teekkarifuksien tapahtumat. Jaoksessa on kaikista Teekkarikilloista 2 edustajaa ja sitä johtaa OTY:n Fuksiohjaaja yhdessä OTY:n Fuksiapurin kanssa. Fuksijaoksen tunnistaa haalareiden oikean reiden ympäri menevästä jaosnauhasta, jonka päälle on ommeltu Fuksijaos-haalarimerkki. Jaosnauhan ja fuksipassin väri vaihtuu vuosittain. Lisää voit lukea OTY:n [verkkosivuilta](https://www.oty.fi/fi/fuksijaos/).

## Fuksipassi
Fuksipassi on olennainen osa teekkarifuksin elämää. Se on teidän työkalunne Teekkariksi syntymiseen. Oulun Teekkariyhdistyksen [sivuilta](https://www.oty.fi/fi/fuksipassi/) voit tutustua fuksipassin sisältöön tarkemmin. Fuksipassi koostuu erilaisista suoritteista, ne voivat olla tapahtumia, tempauksia ym. ja jutun ydin on tutustuttaa teidät Oululaiseen Teekkarikulttuuriin! Passiin pitää olla tietty määrä pisteitä kerättynä ennen Wappua, jotta voitte suorittaa uiton ja lunastaa ikioman Teekkarilakin. Kannattaa lähteä avoimin mielin kokeilemaan kaikkea, ei pelkästään Teekkarilakin takia, vaan myös siltä kannalta, että pääsette osallistumalla näkemään mitä kaikkea se Teekkarius on.

## Wappu

Jokaisen lukuvuoden kruunaa huhtikuussa vietettävät Wappuriennot. Saatat kuulla usein lausahduksen ”Wabu ei lobu”. Wappu on koko vuoden odotetuin tapahtuma ja sen juhliminen kestää Oulussa kaksi kokonaista viikkoa, joihin sisältyy monenmoisia erilaisia tapahtumia. Fukseille tärkeimmät tapahtumat on Waatonaattona tapahtuvat Fuksikisat, Waattona tapahtuva Fuksiuitto sekä Wappu-aamuna toteutettava lakitus. Koko fuksivuosi tähtää siihen, että saatte Wappuna asettaa Teekkarilakit päihinne ja syntyä uudelleen Teekkareina.
