---
title: Fuksit
date: 2024-04-07
authorbox: false
sidebar: true
menu:
---

Onnittelut opiskelupaikasta ja tervetuloa opiskelemaan Tietotekniikkaa Oulun yliopistoon! Olet kieltämättä tehnyt erinomaisen valinnan ja päässyt valioyksilöiden joukkoon. Meillä Oulussa kutsutaan ensimmäisen vuoden opiskelijoita fukseiksi ja teille järjestetään huikea määrä erilaisia tapahtumia. Moni muistelee fuksivuottaan unohtumattomimpana vuotena, joten kannustan teitä lähtemään avoimin mielin mukaan erilaisiin tapahtumiin sekä tutustumaan niin fukseihin kuin vähän vanhempiinkin opiskelijoihin.  

Yliopisto-opintojen aloittaminen varmasti jännittää, mutta ei hätää – se jännittää muitakin fukseja ja on kautta aikojen jännittänyt meidän setäosastoamme myös! Ennen opintojen alkua fukseille tehdään ja lähetetään orientaatioviikko-ohjelma, josta löytyy ensimmäisen viikon kaikki luennot, infot ja tärkeät tapahtumat. Sinun ei siis tarvitse huolehtia ennakkoon mistään kurssi-ilmoittautumisista, aikatauluista tai ohjelmasta.  

Fuksit jaetaan heti opintojen ensimmäisenä päivänä pienryhmiin, joilla on jokaisella oma tuutorinsa. Tuutorin tehtävänä on opastaa sinut opintojen alkuun sekä opiskelijaelämään ja olla sinulle lähin tukihenkilö. Häneltä voit kysellä mitä vain. Myös killan Fuksiasianministeri (=fuksivastaava) ja Fuksiasiainsihteeri (=fuksiapuri) tulevat sinulle varmasti tutuksi ja he ovat Tuutorisi lisäksi tukenasi opintojen aloituksessa.  

Fuksivuoden aikana järjestetään monia fukseille suunnattuja tapahtumia, joihin osallistumalla tutustuu ihmisiin eikä aika käy pitkäksi. Useimmille fuksivuosi onkin ikimuistoinen aika elämästä. Fuksivuosi huipentuu Wappuun, jolloin fuksit kuolevat ja uudestisyntyvät Teekkareina. Tässä kaikessa fukseilla ovat apuna Tuutorit sekä kiltamme Fuksiasiainministeri.  

Vuoden aikana varmasti eteen tulee monia kysymyksiä ja outoja termejä. Näitä voi selvittää esimerkiksi kiltahuoneella, Telegrammissa tai IRC:llä. Myöskin yliopiston kautta ja internetistä etsimällä on mahdollista saada hyödyllisiä ohjelmistoja käytettäväkseen opiskelun apuna. Nämä kannattaa hyödyntää.  

Tietoteekkarit eli OTiTlaiset tunnistat mustista haalareista sekä Teekkarilakista, jossa on kaksi teetä päällekkäin oleva kokardi tai toisella nimellä ”sähkötolppa”. Sen lisäksi, että fukseille järjestetään omia tapahtumia, niin kiltamme järjestää myös kaikille avoimia tapahtumia! Rohkeasti sinnekin vain mukaan tutustumaan vähän vanhempiinkin opiskelijoihin.  

Opintojen lähdettyä rullaamaan, tervetuloa kiltahuoneelle kahvittelemaan ja jutustelemaan! Kiltahuoneelta voi myös löytää kultaakin arvokkaampaa tietoa opintojen tueksi.  

Jos sinulla herää mitään kysymyksiä opintojen aloittamiseen tai mihinkään muuhun liittyen niin laita rohkeasti sähköpostia tai viestiä Telegramissa joko fuksivastaavalle tai fuksiapurille!  

fuksiasiainministeri(at)otit.fi  
fuksiasiainsihteeri(at)otit.fi
