---
title: Sanasto
date: 2024-04-07
authorbox: false
sidebar: true
menu:
---

Tälle sivulle on kerätty kaikennäköisiä sanoja ja termejä, joihin varmasti törmäät opintojesi aikana.

# A

**Aktiivi**  

Yleisnimitys luottamustehtäviä hoitavalle luonnolliselle henkilölle.
Akateemiset alkajaiset
Akateemiset alkajaiset eli AA on Ympäristörakentajakillan sekä OPTIEMin järjestämä tapahtuma. Tapahtuma järjestetään yleensä lukuvuoden ensimmäisellä viikolla.

**Alumni**  

Valmistunut opiskelija.

**Arkkari**  

Arkkitehtuurin opiskelija. 

**Arkkaritalo**  

Arkkareiden kiltatalo saunoineen Pikisaaressa.

**Arkkitehtikilta**  

Oulun Arkkitehtikilta ry on arkkitehtiopiskelijoiden eli arkkareiden kilta. Killan nimi lyhentyy muotoon ARK. Arkkareiden haalareiden väri on luonnonvalkoinen ja se on myös vanhin Oululainen Teekkarikilta.

**Appro**  

Tapahtuma, jossa kerätään passiin merkintöjä ennalta määrätyistä baareista, kahviloista tai muista suorituspaikoista. Approille lähdetään suorittamaan tutkintoa ja eri tutkintoihin vaaditaan eri määrä merkintöjä. Passia vastaan osallistuja ansaitsee haalarimerkin.  
**Assari**  

Assistentteja tapaa laskuharjoituksissa. Yliopistolla töissä opiskelujen lomassa tai jopa valmistuneita. Heiltä voi kysellä apua, kun oma tietotaito ei riitä.

# B

**Blanko**  

Oulun tietojenkäsittelijöiden kilta, koodihirmuja ja nörttejä siinä missä mekin. Tunnistaa tummansinisistä haalareista.

**Bumerangi**  

Takaisin opiskelijalle palautettu harjoitustyö tai työselostus, jossa korjattavaa tai muuta huomautettavaa.

# D

**Diplomi-insinööri, DI**  

Valmistunut teekkari.

**Dippa**  

Diplomityö on diplomi-insinöörin tai arkkitehdin tutkinnon opinnäytetyö, laajuus 30 op. Tehdään usein ulkopuolisen yrityksen palkkatyössä, ja voi avata ovet pitempiaikaiseen työsuhteeseen.

# E

**Etkot**  

Tapahtuma, jossa valmistaudutaan henkisesti ja joskus myös fyysisesti varsinaisiin juhliin siirtymiseen. Etkoilua kannattaa erityisesti harrastaa kavereiden kämpillä!

**Excursio (excu)**  

Pitkä tai lyhytkin opinto- tai tutustumisretki esim. yritykseen sekä muihin nähtävyyksiin ja tapahtumiin.

# F

**Fuksi**  

Yleisnimitys ensimmäisen vuosikurssin opiskelijoille opiskelualasta riippumatta.

**Fuksilakki**  

Teekkarilakin kokeiluversio, jolla fuksit opettelevat teekkarilakin käyttöä pitkin talven. Fuksi saa fuksilakin syksyn lakinlaskijaisissa ja Wappuna se poltetaan.
Fuksiopus
OTYn jakama tiivis tietopaketti tekniikan ja arkkitehtuurin opintojaan aloittavalle fuksille. Fuksiopuksen saat (toivottavasti) pienryhmänohjaajaltasi syyskuussa. Lue, sisäistä ja säilytä.

**Fuksipassi**  

Fuksipassiin kerätään suoritusmerkintöjä, jonka kautta fuksi tutustuu Teekkarikulttuurin värikkääseen maailmaan. Suoritusmerkintöjä saa mitä moninaisimmista asioista: luottamustehtävien hoitamisesta, läsnäoloista eri tilaisuuksissa, opintojen suorittamisesta sekä muustakin Teekkarihengen osoittamisesta. Ks. Fuksipiste.

**Fuksipiste**  

Fuksipisteet ovat todisteena osasuorituksista, joita fuksi kerää fuksipassiin ja joiden tarkoituksena on tutustuttaa sekä aktivoida mukaan Teekkaritoimintaan. Kerättyään tietyn määrän pisteitä, fuksille myönnetään Wappuna  arvonimi Teekkari. Pistemäärät löytyvät fuksiopuksesta sekä fuksipassista. Eniten fuksipisteitä kerännyt voittaa arvostetun Superfuksi-tittelin itselleen.

**Fuksivastaava / Super-tuutori**  

Killan hallituksen jäsen, joka huolehtii fukseista, tuutoreista ja fuksiasioista. Toimii myös linkkinä tuutorien ja omaopettajan välillä. Meidän killassa toimii Fuksiasiainministerin nimikkeellä.

# G

**Gambina / Gee**  

Gambina on opiskelijoiden kulttisuosioon noussut alkoholipitoinen elintarvike. Nykyisin jokainen löytää itsensä gambinakokouksesta (Gokous) jossain vaiheessa opiskelijauraansa

# H

**Haalarit**  

Paras ja helpoin bilevaate, joita on tapana koristella mm. haalarimerkeillä. Jokaisella ainejärjestöllä on oman värisensä haalarit, joiden selässä olevan logon perusteella erotat eri alojen opiskelijat toisistaan. Joidenkin alojen fuksit saavat haalarit jo syksyllä, mutta toiset vasta keväällä.

**Hallitus**  

Killan toimeenpaneva elin. Hallitus toimihenkilöineen vastaa killan tapahtumien ym. järjestämisestä. Kuka tahansa kiltalainen voi asettua ehdolle hallituspaikkoihin. Edustajat valitaan Vaalikokouksessa pikkujouluaikaan. Pesti on kalenterivuoden mittainen.

**Hervanta**  

Tamperelaisten teekkarien versio Linnanmaasta.
**Humanisti**  

Humanistisen tiedekunnan opiskelija.

**Humanistipääty (nyk. OAMK-pääty)**  
Yliopiston uusi puoli, rakennuksen pohjoisin osa, jossa ennen sijaitsivat humanistinen sekä kasvatustieteellinen tiedekunta. OAMK vallannut tilat.

# I

**Ikuisen Teekkarin hauta**  

Teekkaritalon pihalla sijaitseva muistomonumentti, jonka ääreen kokoonnutaan sitsien päättymisen yhteydessä veisaamaan Ikuisen Teekkarin laulua sekä kunnioittamaan Teekkariutta, joka ei sanonnan mukaan koskaan kuole.

**Ilmo**  
Rekisteröitymisrituaali, joka suoritetaan ajasta ja paikasta riippuen monin eri metodein yleensä johonkin tapahtumaan, esimerkiksi opintojaksolle taikka excursiolle.

**IRC**  

Internet Relay Chat, puhekielessä irkki, on oululaisten kehittämä Internetin pikaviestintäpalvelu. Ohjeita käyttöön löytyy täältä: otit.fi/tietopankki/irc-opas

# J

**Jatkot**  

Etkojen negaatio, sijoittuu yleisesti päätapahtuman jälkeiselle ajanjaksolle, yleensä joko jonkun kämpille taikka erilliseen paikkaan.
Juvenes
Toinen muonittajistamme. Omistaa Linnanmaalla kaikki muut ravintolat paitsi Kastarin.

**Jäynä**  

Jäynät ovat huumorimielessä tehtyjä, usein teknologiaa hyödyntäviä harmittomia käytännön jekkuja, joiden tarkoituksena on tuottaa iloa ja naurua niin tekijöilleen, jäynän kohteelle kuin suurellekin yleisölle. 

# K

**Kandi**  

Eli kandidaatin tutkinnon suorittanut opiskelija. Vaihtoehtoisesti myös viittaa kandityöhön, tuohon 10 opintopisteen rypistykseen, joka naputellaan kolmannen vuoden tienoilla.

**Katakombi**  

Oulun yliopiston kellaritiloja kutsutaan usein katakombeiksi. Siellä sijaitsevat myös usean järjestön kiltahuoneet.

**Kattokilta**  

Yhden tai useamman killan muodostama yhdistys, joka yhdistää joko tiedekunnan tai laajemman oppialakokonaisuuden opiskelijat yhden organisaation alle. Kattokillat mm. ajavat jäsentensä etuja ja järjestävät yksin tai yhdessä erilaisia tapahtumia. Teekkarikillat muodostavat tekniikan ja arkkitehtuurin alan kattokillan, Oulun Teekkariyhdistys ry:n. Ks. OTY.

**KHK eli Kiltahuonekierros**  

OTiTin syksyllä järjestämä tapahtuma, jossa kierretään Linnanmaan kampuksella sijaitsevien eri ainejärjestöjen kiltahuoneita ja jossa voi ostaa heiltä haalarimerkkejä.

**Kilta**  

Ainejärjestö. Melkein jokaisella opiskelualalla on omansa. Järjestää tapahtumia ja toimii tutkinto-ohjelmansa opiskelijoiden yhdyssiteenä.
Kiltahuone (kiltis)
Jokaisella killalla on oma kiltahuoneensa, joissa voi viettää luentojen välistä aikaa tai kokoontua tekemään ryhmätöitä. Meidän kiltis löytyy X2-oven läheisyydestä katakombeista.

**KMP**  

KotiMaan Pitkä on nimensä mukaisesti kotimaassa järjestettävä excursio, joka tavallisesti kestää muutamasta päivästä viikkoon. Matkalla tutustutaan yrityksiin ja usein muihin Teekkareihin.

**Kokardi**  

Tunnus teekkarilakin lipan yläpuolella. Oulussa, joka teekkarikillalla ja OTY:llä omansa. Hallituslaisilla on oma kultainen hallituskokardi, joka kiinnitetään oikealle sivulle, teekkarilakin tippaan. Puheenjohtajilla hallituskokardi on lakin edessä ja tavallinen kokardi tipassa.
**KONE**  

Oulun yliopiston koneinsinöörikilta ry on konetekniikan opiskelijoiden kilta. Killan nimi lyhentyy muotoon KONE. Koneteekkareiden haalareiden väri on punainen, he omistavat & ylläpitävät useita kulkuneuvoja (Paloauto Ykä, Land Rover Mellakka, sammutusauto Korppu & moottoripyörä Jawa), ja ovat yksi suurimpia Teekkarikiltoja.

**Kontinkangas**  

Yliopiston kampus OYSin vieressä, tunnetaan mm. lääketieteen kampuksena.

**Kyhi**  

Kiltayhdyshenkilö. Kts TEK.

**Kylteri**  

Taloustieteiden opiskelija. Liikkuvat violetin värisissä haalareissa ja ovat meidän lähin naapuri katakombeissa. Tunnetaan parhaiten Poikkareiden eli Poikkitieteellisten haalaribileiden järjestäjänä.

**Kyykkä**  

Vuosisatoja vanha karjalainen ulkopeli, jossa heittomailoilla eli kartuilla pyritään poistamaan pelineliön eturajalle sijoitettuja puisia sylinteriä, kyykkiä, mahdollisimman vähin heiton. Akateeminen Kyykkä on talvella pelattava versio, jota erityisesti korkeakouluopiskelijat pelaavat ja mittelevät paremmuuttaan niin paikallisella kuin kansallisellakin tasolla. Ks. OAMK

# L

**lappeen Rannat**  

Kaupunki Saimaan rannalla, jossa sijaitsee Skinnarilan vapaavaltio, josta löytyy Lappeenrannan teknillinen yliopisto (LUT).

**Laskari**  

Kursseilla järjestettäviä opetushetkiä, joihin saa mennä laskemaan kotitehtäviä ja kysymään apua assareilta. Yleensä vapaaehtoisia, mutta kurssin läpäisytodennäköisyys kasvaa huomattavasti, jos laskareissa tulee käytyä.

**Laulukalu/Kalu**  

Oululaisten Teekkarien oma laulukirja, josta löytyvät sanoitukset kiperimpiinkin elämäntilanteisiin.

**Linnanmaa**  

Oulun yliopiston pääkampus.

**Lipasto**  

Oulun yliopisto.

# M

**MallasAppro**  

Prosessikillan järjestämä Appro eli baarikierros jonka ideana on kiertää baareja Oulun keskustassa, juoda mietoja alkoholijuomia sekä kerätä kisapassiin leimoja, tarkkojen sääntöjen mukaisesti. MAppro on tietojen mukaan Suomen toiseksi vanhin Appro, jota on järjestetty katkoitta vuodesta 1993 alkaen ja se on yksi syyslukukauden suurimpia tapahtumia Oulussa.

**Molut**  

Maito + olut = molut, sekoitussuhteen saat päättää itse. Oulun tietoteekkarien lanseeraama konsepti, jossa haastetaan ihmisen käsitystä juomakelpoisesta alkoholijuomasta. Maista ja ylläty!

# N

**N, N:s**  

1) Aakkosten 19. kirjain.
2) Vuosikursseissa 5. tai sitä vanhempi.
3) Yleensä epämääräinen, hyvin suuri luku.

**Noppa**  

Kts. Opintopiste.

# O

**OAMK**  

Oulun Akateeminen Mölökky ja Kyykkäseura ry. Ylläpitää ja kehittää nimessä mainittujen lajien tunnettavuutta ja toimintaedellytyksiä Oulussa esimerkiksi järjestämällä kyykkäintroja, turnauksia sekä WCOK:in.

**OLTO**  

Lääketieteen tekniikan opiskelijoiden kilta. Lääketieteen Teekkarit kääntävät taidokkaasti kehon signaalit luettavaksi dataksi. Killalla on valkoiset haalarit, mutta myös monia jäseniä eri kiltojen haalareissa.

**Omaope**  

Omaopettaja on opiskelijan lähiohjaaja, joka tarvittaessa ohjaa opiskelijan hakemaan apua yliopiston tai muiden ohjaustahojen kautta. Hän seuraa opiskelijaryhmänsä etenemistä, ja tarvittaessa antaa tukea opinnoissa ja ohjaa eteenpäin.

**Opintopiste**  

Yksi opintopiste vastaa noin 27 tunnin työmäärää ja yleisin opintopistemäärä per kurssi on 5.

**OPM / OPMx2**  

1) Oma pullo mukaan, 2) Oma pyyhe mukaan ja 3) Oma pitsa/pehmolelu tmv. mukaan. Kutsuissa usein etenkin 1) ja 2) yhdessä (OPMx2) eli ”Oma pullo ja pyyhe mukaan”.

**OPTIEM**  

Oulun tuotantotalousteekkarit ry on tuotantotalouden opiskelijoiden kilta. Tutalaisten haalarit ovat mintunvihreät.

**OTiT**  

Oulun Tietoteekkarit ry. Meidän oma rakas kiltamme. Haalarin väri on musta, kuten lähes kaikilla tietotekniikan opiskelijoilla Suomessa.

**Oranssit naulakot**  

Kokoontumispaikka Linnanmaan kampuksen pääväylällä isojen luentosalien L1 ja L4 välissä. Tunnistaa oranssin värisistä naulakoista.

**Otaniemi**  

Syrjäinen paikka kaukana Helsingin ja Espoon rajamailla, jossa sijaitsee Teknillinen Korkeakoulu, ja näin ollen paljon teekkareita.

**OTY**  

Oulun Teekkariyhdistys. Oululaisten Teekkarikiltojen kattojärjestö.

**OYY**  

Oulun yliopiston ylioppilaskunta. Olet automaattisesti OYY:n jäsen, kun opiskelet Oulun yliopistossa. Ylioppilaskunnalla on edunvalvonta- ja hallintotehtäviä yliopiston ja jäsenistönsä parissa.

# P

**Pegasus**  

Oulun yliopiston pääkirjasto, joka sijaitsee humasnistipäässä. Kurssikirjat ja kaikki muut Linnanmaan lainattavat löytyvät täältä. Myös ryhmätyötiloja ja tietokoneita.

**Peppi**  

Sovellus, josta ilmoittaudutaan kursseille ja seurataan niiden edistymistä.

**PikkuWappu**  

OTiTin järjestämä tapahtuma, joka juhlii enää puolen vuoden päässä olevaa Wappua.

**PJ**  

Puheenjohtaja. Killan puheenjohtaja on näkyvä ja kuuluva persoona, ketä voi lähestyä kiltaa ja kiltatoimintaa koskevissa asioissa. 

**PROSE**  

Prosessikilta ry. Opiskelevat prosessitekniikkaa sekä kaivos- ja rikastustekniikkaa. Tunnistaa valkoisista haalareista.

**PSOAS**  

Pohjois-Suomen opiskelija-asuntosäätiö, kohtuuhintaisia asuntoja yleensä läheltä kouluja.

# R

**Raksa**  

Oulun yliopiston Ympäristörakentajakilta ry:n rakennus- ja yhdyskuntatekniikan puoli. 

**Rattoradio**  

Oululaisten opiskelijoiden tekemä Wappuradio Wappuhenkiselle kansalle.

**Rotuaari**  

Oulun keskustan kävelykatu. Mukavia kahviloita ja Rotuaarin pallo, tuo tunnettu oululainen tapaamispaikka.

# S

**SIK**  

Sähköinsinöörikilta ry. Sähkötekniikkaa eli elektroniikkaa ja tietoliikennetekniikkaa opiskelevien kilta. Tunnistaa sähkönsinisistä haalareista.

**Sillis**  

Silliaamiainen. Isompien juhlien, kuten vuosijuhlien ja Wapun jälkeisenä aamuna järjestettävä n:nsien jatkojen jälkeinen välitankkaus.

**Sisarkilta**  

Sisarkilloilla viitataan saman alan opiskelijoiden kiltoihin muilla paikkakunnilla. OTiTin sisarkiltoja ovat Algo ry (Jyväskylä), TiTe ry (Tampere), Digit ry (Turku), Cluster ry (lappeen Rannat) ja TiK ry (Otaniemi).

**Sitsit**  

Akateeminen pöytäjuhla, joissa syödään, lauletaan juomalauluja ja pidetään puheita sekä joissain tapauksissa seurataan myös ohjelmaa. Juhlilla on yleensä jokin aihe tai teema.

**Skinnarila**  

lappeen Rantojen teekkarien Linnanmaa.

**Solmu**  

Oululaisten Teekkarien tupsulakin narussa ylpeänä kantama naruviritys. Jokaisen (1-4) selvityn Teekkariwapun jälkeen saa solmia yhden solmun. 4:en solmun jälkeen ne avataan ja tilalle tehdään vetosolmu/lenkki. Muilla teekkaripaikkakunnilla solmulla on eri merkityksiä.

**Speksi**  

Speksi on interaktiivista musiikki- ja tanssinumeroilla höystettyä opiskelijateatteria. Huutamalla OMSTART voi yleisö vaikuttaa spektaakkelin kulkuun. Oululaisia speksejä ovat TerwaSpeksi ja PahkiSpeksi, muita on esim. NääSpeksi (Tampere) ja TeekkariSpeksi (Aalto).

# T

**Teekkari**  

Vähintään toisen vuoden tekniikan ylioppilas tai tekniikan kandidaatti.

**Teekkarihymni**  

Teekkareiden tärkein ja kenties tunnetuin laulu, joka tavataan laulaa aina puolilta öin Teekkarijuhlien yhteydessä. Hymni lauletaan lähes samassa muodossa sekä samanaikaisesti myös muilla paikkakunnilla, ja se alkaa aina täydellisestä hiljaisuudessa sekä valaistuksettomuudessa. Oulussa Hymnin jälkeen on tapana laulaa oman killan laulu.

**Teekkarilakki / Tupsulakki / Lakki**  

Ylioppilaslakkia muistuttava lakki, josta roikkuu musta silkistä valmistettu tupsu. Teekkarilakki on teekkareita yhdistävä päähine, jota tulee kohdella kunnioituksella. Oululaisen teekkarilakin tunnistaa pyöreästä muodostaan ja siitä että tupsu alkaa hatussa sijaitsevasta tipasta. Tupsussa olevien solmujen määrä kertoo opiskelijan selvityt Waput (ts. solmut paljastavat vuosikurssin). Vetosolmu merkkaa n-vuoden opiskelijaa eli opiskelijaa, joka opiskelee ylivuotisia. 

**Teekkaritalo**  

Kuivasjärven rannalla sijaitseva vuokrakiinteistö, jonka OTY omistaa. Teekkaritalo on oululaisen opiskelijakulttuurin keskuksia, jossa järjestetään paljon erilaisia tilaisuuksia ja juhlia ympäri vuoden, joten osoite Kalervontie 7 tulee varmasti tutuksi opiskeluvuosien varrella.

**Teekkaritarra**  

Oulun Teekkariyhdistyksen jäsenyydestä saatava tarra opiskelijakorttiin, jolla saa alennuksia mm. bilelipuista. Maksaa itsensä takaisin moneen kertaan.

**Teekkaritorvet**  

Epämääräinen opiskelijoiden torvisoittokunta, jonka soittotaito ei yleensä vedä vertoja esiintymiselle. Näkyy ja erityisesti kuuluu useimmiten Wapun tienoilla.

**TeeKu**  

Maailman paras oululainen Teekkarikuoro. Kaikki lauluhaluiset ovat tervetulleita, sillä nuotin vieressä on aina tilaa ja Teekkari laulaa mieluummin kuin hyvin!

**TEK**  

Tekniikan Akateemiset. Akavalainen ammattiliitto, joka valvoo tekniikan opiskelijoiden sekä diplomi-insinöörien ja arkkitehtien etua. Myös hyvinvointitekniikan opiskelijoiden ensisijainen ammattiliitto.

**Tekniikan kandidaatti**  

Teknisen alan opiskelija, joka on suorittanut alemman korkeakoulututkinnon tekniikan alalta (180 op). Tutkinto sisältää tietyt kurssit sekä kandidaatintyön.

**Tekniikan ylioppilas**  

Teknisen alan opiskelija, joka ei ole valmistunut tekniikan kandidaatiksi, mukaan lukien alalle hyväksytyt henkilöt, jotka eivät ole vielä aloittaneet opintojaan.

**Tellus**  

Entinen kirjasto Linnanmaalla, nykyisin muutettu opiskelutiloiksi.

**Tempaus**  

Iso joukko teekkareita kollektiivisesti pitämässä hauskaa ja samalla vaikuttamassa hyvän asian puolesta.

**Tentti**  

Yleensä kurssin päättävä, joskus jopa aloittava, koettelemus, jossa opiskelijan taitoja arvioidaan.
Tenttiarkisto
Killan sivujen yhteydessä oleva tietokanta, johon on tallennettu kurssien edellisiä tenttejä. Arkiston avulla voit tutkia minkä tyyppisiä kysymyksiä tenteissä on aiemmin kysytty.

**Toimihenkilö/Toimari**  

Hallituksen apukäsiä, joilla on pienempi vastuu killan asioissa.

**TST**  

Tieto- ja sähkötekniikan tiedekunta.

**Tupsufuksi**  

Teekkari, jonka lakissa on yksi solmu (käytännössä toisen vuosikurssin Teekkari).

**Tuutori**  

Tutor-opiskelija, fuksin toiseksi paras kaveri. Kysy ja käytä hyväksesi, siitä sille maksetaan.

# U

**Uniresta**  

Toinen muonittajamme.

**Uusinta**  

Enemmän tai vähemmän huonosti mennyttä tenttiä voi tällaisessa tilanteessa käydä korottamassa.

# V

**ValeWappu**  

YMPin ja OPTIEMin järjestämä tapahtuma, joka juhlii enää yhden kuukauden päässä olevaa Wappua.

**Vihreät naulakot**  

Yleinen kohtaamispaikka Linnanmaan kampuksella, kun 2T-ovesta kävelee sisään ja suuntaa Pääväylää kohti. Tunnusmerkkinä vihreän väriset naulakot ja läheisyydessä notkuvia, kavereitaan odottavia ihmisiä.

**Vujut**  

Vuosijuhlat eli jonkin asian kuten killan syntymäpäiväjuhlat. Vujuja voidaan viettää mitä erikoisimmilla tavoilla ja syillä, ja kohde voi olla myös eloton asia kuten Teekkaritalo. Tavanomaisin tapa on arvokkaalla teemalla järjestettävät pöytäjuhlat, joihin vedetään ykköset ylle taikka keksityn teeman mukaiset vujusitsit, jotka ovat aavistuksen rennompia tilaisuuksia.

# W

**Wach**  

Wappu achievements eli Wappuna suoritettavat pienimuotoiset tehtävät, joista saa pisteitä.

**Walhalla**  

Lääkisläisten kiltatalo Hietasaaressa.

**Wappu**  

Vuoden päätapahtuma, alkaa pari viikkoa etupeltoon ja huipentuu pääpäivään 1.5. Teekkarien joulu, juhannus ja uusi vuosi samassa paketissa.

**Wesibussi**  

Wappuna ja Hurmoksen aikaan liikennöivä bilebussi, josta ei menoa puutu! Tuotto menee lyhentämättömänä hyväntekeväisyyteen. Olennainen osa oululaista Teekkariwappua.

# Y

**Ylioppilaskunta**  

Lakisääteinen yliopisto-opiskelijoiden yhteenliittymä, jolla on edunvalvonta- ja hallintotehtäviä yliopiston ja jäsenistönsä parissa.

**YKHS**  

Ystävällinen KaunoHiihtoSeura ry. Edistää alppihiihtoharrastusta Oulun yliopiston opiskelijoiden keskuudessa järjestämällä laskettelureissuja niin koti- kuin ulkomaillakin.
YRK (vanha kutsumanimi ”YMPPI”)
Oulun yliopiston ympäristörakentajakilta ry on ympäristötekniikan sekä rakennus- ja yhdyskuntatekniikan opiskelijoiden kilta. Tunnistaa sini-puna-kelta haalareista. YRK omistaa myös liikuteltavan saunan, jota näkee usein liikkeellä eri tapahtumissa.

**YTHS**  

Ylioppilaiden terveydenhoitosäätiö. Tuottaa korkeakouluopiskelijoille yleis-, mielen- ja suunterveyden palveluita opiskelijaystävälliseen hintaan.

# Ö

**Ööpinen**  

Oululainen arkkarien toimittama Wappulehti.
 
