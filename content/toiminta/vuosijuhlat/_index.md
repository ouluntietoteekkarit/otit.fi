---
title: Vuosijuhlat
date: 2025-06-09
authorbox: false
sidebar: true
menu:
---

**Vuosijuhlat** (eli _vujut_) ovat jokaisen opiskelijayhdistyksen tärkein ja arvokkain juhla.
Kyseessä on akateeminen pöytäjuhla, jossa yhdistyksen jäsenet, alumnit, yhteistyökumppanit ja kutsuvieraat
kokoontuvat yhteen juhlistamaan järjestön perustamista, ikäntyymistä ja jatkuvaa toimintaa. 
Vuosijuhlat erottuvat tavallisista opiskelijatapahtumista arvokkuudellaan: 
niihin kuuluu yleensä monen ruokalajin illallinen, puheita, lauluja sekä muita perinteisiä ohjelmanumeroita.

OTiT järjestää vuosijuhlat perinteisesti viiden vuoden välein sekä juhlavuosina, jotka ovat kahden potensseja (esim. 32).
Vuonna 2025 OTiT järjestää ensimmäistä kertaa historiassaan välivuosijuhlat 37. toimintavuotensa kunniaksi.

Vuosijuhlat sekä sitä seuraava sillis ovat yleensä suunnattu **toisen vuosikurssin** ja sitä vanhemmille jäsenille.
Fuksit pääsevät kuitenkin osallistumaan vuosijuhlatunnelmaan vujuviikon tapahtumissa sekä vuosijuhlien työvoimana.
Työvoimana toimimisesta on tarjolla **kolme (3) fuksipistettä** vuosijuhliin osallistumisesta, sekä lisäpisteitä tehtyjen työtuntien mukaan.

### Juhlapäivän kulku
Vuosijuhlapäivä alkaa usein **cocktailtilaisuudella** eli “kokkareilla”, jossa kutsuvieraat jättävät tervehdyksensä yhdistyksen istuvalle hallitukselle.
Cocktailtilaisuuteen kutsutaan yleensä muiden ainejärjestöjen edustajia, yhdistyksen vanhoja hallituksia, kunniajäseniä,
yhteistyökumppaneita sekä muita toimijoita. Nimensä mukaisesti tilaisuudessa on tarjolla juotavaa sekä pientä purtavaa.

Cocktailtilaisuuden jälkeen päivä huipentuu juhlaillalliseen. **Pääjuhlassa** nautitaan useimmiten kolmen ruokalajin illallinen
sopivilla virvokkeilla höystettynä. Illallisen ohella pääjuhlassa kuullaan puheita, esityksiä sekä palkitsimisia.
Näiden lisäksi pääjuhlaan kuuluu olennaisena osana sitseiltä tuttujen juomalaulujen yhteislaulaminen seremoniamestarien johdolla.
Sereille voi myös esittää halutessaan laulutoiveita.

Pääjuhlan jälkeen juhlapaikalta siirrytään jatkamaan iltaa jatkoille, joiden sijainti selviää illan aikana.
**Jatkot** ovat vuosijuhlapäivän rento osuus, joten voit löysätä rusettisi ja nauttia illan tunnelmasta vapaammin!
Jatkoilla on tarjolla juotavaa, pientä purtavaa sekä esityksiä tai muuta ohjelmaa.

Vuosijuhlia seuraavana päivänä järjestetään **silliaaminen** eli _sillis_, jossa väsyneille juhlijoille tarjotaan helpotusta rankkaan juhlapäivään
aamupalan, seuran ja virvokkeiden muodossa.

### Vuosijuhlaetiketti

Arvokkaana tilaisuutena vuosijuhlat noudattavat tiettyjä etikettisääntöjä, jotka on hyvä ottaa huomioon juhlaan valmistautuessa sekä juhlan aikana.
On kuitenkin tärkeä muistaa, että vuosijuhlan arvokkuuden tekevät ennen kaikkea juhlaväki sekä hyvä tunnelma. Etiketti on tarkoitettu ohjeeksi,
jonka tunteminen auttaa ymmärtämään juhlaan liittyviä perinteitä ja saamaan siten taianomaisesta juhlasta kaiken irti.
Etiketin noudattamista ei kannata hermostuneena jännittää – hyvillä käytöstavoilla pääsee pitkälle.

#### Käyttäytyminen
Puheiden, puheenvuorojen ja esitysten aikana tulee kunnioittaa puhujaa ja esiintyjää. Näiden aikana ei ole sopivaa keskustella, syödä tai juoda.
Erityisen paheksuttavaa on nousta paikaltaan esitysten tai puheiden aikana. Omalle paikalle palaaminen on kohteliasta ajoittaa hyvän tavan mukaisesti
esityksen tai puheenvuoron päättymiseen. Puheiden päätteeksi on tapana kohottaa malja. **Skoolaaminen** tapahtuu kohottamalla malja ensin **viistoon oikealle** istuvalle,
sen jälkeen **viistoon vasemmalle** istuvalle ja lopuksi **vastapäätä** istuvalle. On hyvän tavan mukaista katsoa silmiin henkilöä, jota kohden maljansa nostaa.

#### Pukukoodi
Vuosijuhlien pukukoodina toimii juhlapuku, eli frakki tai tumma puku akateemisin kunniamerkein.
Pukukoodin mukaisesti tilaisuuteen voi pukeutua siten frakkiin, tummaan pukuun, juhlavasta materiaalista valmistettuun iltapukuun tai täyspitkään juhlapukuun.
Pukukoodia voi soveltaa hyvän maun rajoissa oman itseilmaisun mukaiseksi.

Etiketin mukaisesti vapaana hulmuavat pitkät hiukset eivät kuulu vuosijuhlaan. Olkapäille ulottuvien ja sitä pidempien hiusten tulee olla kiinni.

##### Frakki tai tumma puku

Frakkiin kuuluu musta edestä avoin hännystakki, mustat housut, valkoinen frakkipaita, valkoinen liivi sekä valkoinen rusetti.
Frakin kanssa käytetään valkoista taskuliinaa.

Frakin voi halutessaan korvata tummalla puvulla. Puvun tulee olla musta, tummansininen tai tummanharmaa, kauluspaidan valkoinen ja solmion hillitty.
Persoonallisuutta pukuun saa taskuliinalla ja vaihtelua puolestaan valitsemalla solmion sijaan rusetin.
Lisää juhlavuutta saadaan liivillä, joka on puvun kanssa samaa materiaalia.

Frakin tai tumman puvun kanssa kengiksi sopivat mustat kiiltonahkaiset tai hyvin kiillotetut nahkakengät.

##### Iltapuku tai juhlapuku

Iltapuvun tai täyspitkän juhlapuvun tulee olla juhlavaa materiaalia, ja asun avoimuudessa kannattaa huomioida juhlan arvokas tyyli.
Puvun yksityiskohdat ja asusteet ovat vapaasti valittavissa eleganssi huomioiden.
Asukokonaisuutta voikin halutessaan täydentää esimerkiksi tavanomaista näyttävämmillä koruilla, huiveilla tai pitkillä hansikkailla.
Juhlalaukku on asuun sopiva, pieni ja olkahihnaton.

Iltapuvun tai täyspitkän juhlapuvun kanssa käytettävät kengät ovat umpikärkiset.

#### Akateemiset kunniamerkit

Akateemisiä kunniamerkkejä kannetaan puvun vasemmassa rintamuksessa. Kunniamerkkejä kannettaessa ei käytetä taskuliinaa.

#### Ainejärjestönauhan käyttö

Oulun Tietoteekkarit ry:n jäsenillä on oikeus kantaa juhlapuvussaan killan ainejärjestönauhaa. Nauhaa kannetaan puvussa
killan tunnusohjesäännön mukaisesti OYY:n ja OTY:n edustusnauhojen alapuolella. Nauhan keltaisen raidan tulee olla alimpana.

Frakin kanssa nauha puetaan kulkemaan oikealta olkapäältä viistosti alas vasemmalle. Nauha puetaan liivin alle, ja tummaan pukuun pukeuduttaessa se kulkee solmion päältä.
Ilta- tai juhlapuvun kanssa ainejärjestönauha voidaan pukea joko ruusukkeeksi vasempaan rintaan tai kulkemaan oikealta olkapäältä alas vasemmalle.
Nauhan ei tulisi koskaan koskettaa paljasta ihoa.

Alta löydät Oulun Teekkariyhdistyksen ohjeet nauhan oikeaoppisesta käytöstä.
{{< youtube deR0PAQnob8 >}}




